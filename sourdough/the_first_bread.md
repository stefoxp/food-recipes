# CREARE LA PASTA MADRE

## AUTOPRODURRE LA PASTA MADRE

A differenza del lievito di birra, la pasta madre non si può comprare nei comuni supermercati, nemmeno quelli biologici.

Il modo più facile per recuperare la pasta madre è quello di farsela regalare da qualcuno che già la utilizza.
Potete quindi chiedere ai vostri amici o a qualche fornaio illuminato di donarvi un po’ della sua, oppure potete consultare su questo sito la pagina dedicata agli spacciatori!

Ma sicuramente la soddisfazione più grande è quella di far nascere da sé la propria pasta madre, creando in poco più di una settimana la vita in un piccolo impasto di farina e acqua.


Anzitutto è doveroso fare una premessa: 
la pasta madre è un insieme di moltissimi lieviti e batteri, un concentrato di biodiversità pieno di vita, molto più vitale e forte di quanto si pensi.


Per questa natura, quindi, possiamo trovare diversissime tipologie di paste madri: quelle solide, quelle liquide, quelle a base frumento, a base segale, quelle prodotto utilizzando come starter buccia di mela, yogurt, frutta secca.


Quello che cercherò di dare qui di seguito, quindi, è un piccolo esempio per creare la pasta madre in casa nel modo più semplice, senza avere la pretesa quindi di essere esaustivo.


### Come fare?

Se siete già dei lettori accaniti di questo blog avete già capito i concetti che stanno alla base della preparazione della pasta madre: quello che dobbiamo fare è fare un impasto di farina e acqua e mettere in condizione i lieviti e i batteri lattici di viverci al meglio.


(Per vivere al meglio, cosa c’è di meglio di mangiare e di stare al caldo?)

#### Passo 1

**Ingredienti**


- 200 grammi di farina tipo “0” biologica
- 100 grammi di acqua tiepida
- facoltativo: 1 cucchiaino di miele biologico (il miele in questo caso serve a dare una mano nel far partire la fermentazione, in quanto composto da zuccheri semplici più facilmente “attaccabili” dai microorganismi)


Impastate tutti gli ingredienti per bene, fino ad ottenere una piccola palla morbida e liscia. 
Riponete questo primo impasto in una ciotola coperta da un panno umido e lasciatelo riposare a temperatura ambiente (tra i 18 e i 25 gradi) per 48 ore.

Trascorse queste 48 ore noterete che qualcosa è già successo: l’impasto si è leggermente gonfiato e sono comparsi i primi alveoli

#### Passo 2

- 200 grammi dell’impasto precedente
- 200 grammi di farina tipo “0” biologica
- 100 grammi di acqua tiepida

stemperate l’impasto precedente nell’acqua tiepida e una volta sciolto per bene aggiungete la farina. 
Procedete dunque come al punto precedente, fino ad ottenere un nuovo impasto ben modellato.

Avete appena eseguito quello che si chiama “rinfresco”, cioè avete dato da mangiare nuovi zuccheri semplici e complessi ai vostri lieviti.

Coprite e fate riposare per altre 48 ore.

#### Passi successivi

Continuate questa procedura di “rinfresco” per almeno una/due settimane, finchè il vostro impasto non sarà in grado di raddoppiare il suo volume in circa 4 ore.

Terminato questo processo, la vostra pasta madre è pronta per essere utilizzata per produrre il vostro pane. 
Si conserverà in frigorifero in un vasetto di vetro anche per più di una settimana, tra un rinfresco e l’altro.

## IL MIO PRIMO PANE

Sfatiamo un mito: per panificare con la pasta madre non è necessario essere esperti panificatori o provetti alchimisti. 
Utilizzarla è facile: non vi toglierà il sonno, né vi priverà delle meritate vacanze e nemmeno richiederà particolari sforzi e fatiche.

È necessario soltanto organizzare al meglio i tempi e le temperature di impasto e di lievitazione, mettendo i vostri microorganismi preferiti nelle migliori condizioni per lavorare al meglio.

Abbiamo visto come autoprodurre, partendo da sola farina biologica e acqua, la vostra pasta madre: vediamo ora come preparare il vostro primo pane, sano e gustoso per voi e la vostra famiglia.

### Il rinfresco

Come già ben sapete, la pasta madre è un essere vivente: è un impasto di farina e acqua dove prolificano lieviti e batteri, fondamentali per la lievitazione.

È necessario, quindi, rinfrescare con attenzione e costanza la pasta madre, fornendo con frequenza ai microorganismi gli zuccheri necessari (attraverso gli amidi della farina) per la loro sopravvivenza.

Non dovete però stressarvi e preoccuparvi: il rinfresco non deve essere fatto tutti i giorni, ma si può effettuare con frequenza settimanale, nello stesso momento in cui preparerete l’impasto del pane vero e proprio.

Almeno 4-5 ore prima di impastare, quindi, dovrete prelevare la vostra pasta madre dal vasetto dove viene conservata in frigorifero, e impastarla in una ciotola con farina (la stessa quantità in peso della nostra pasta madre) e acqua (circa il 50% rispetto al peso di farina).

Lascerete poi riposare la pasta madre a temperatura ambiente nella stessa ciotola, coperta con un canovaccio, per 4-5 ore circa, finché non sarà raddoppiata in volume.

Prelevatene poi 100-150g che conserverete in frigorifero per la panificazione successiva, e utilizzate la rimanente per il vostro impasto.

Un consiglio: procedete con il rinfresco la sera precedente al giorno in cui volete panificare, e lasciate riposare la pasta madre a temperatura ambiente per tutta la notte. Il mattino successivo sarà pronta per essere utilizzata!

### Il vostro primo pane

**Ingredienti per una pagnotta da 1 Kg circa**

- 500 g di farina di frumento biologica macinata a pietra
- 300 ml di acqua
- 150 g di pasta madre già rinfrescata
- due cucchiaini di sale marino integrale
- facoltativo: A questo impasto potete aggiungere i vostri condimenti preferiti: dall’olio extravergine di oliva ai semi misti (di girasole, di papavero, di zucca, ecc…), fino alla frutta fresca e essiccata, a fiocchi o ai cereali soffiati.

#### Preparazione

Sciogliete velocemente la pasta madre nell’acqua, poi cominciate a aggiungere la farina, sempre impastando con le mani.

Dopo aver aggiunto circa metà farina, aggiungete il sale, meglio se disciolto in un poco di acqua.

Aggiungete poi la restante metà della farina, lavorando a lungo l’impasto fino ad ottenere un composto liscio, elastico e omogeneo.

Fate lievitare in una ciotola coperta da un canovaccio umido (o da una pellicola per alimenti bucherellata) per 4-5 ore a temperatura ambiente, finché il volume dell’impasto non sarà raddoppiato.
Trascorso questo tempo, rovesciate l’impasto su un tagliere infarinato e formate una pagnotta, che trasferirete su una teglia rivestita con carta da forno.

Coprite la pagnotta con un canovaccio, per evitare che si formi la crosta in superficie, e fate riposare per un’ora circa.

Infornate poi in forno già caldo a 250 °C e cuocete per 10 minuti, abbassate poi la temperatura a 200 °C e continuate la cottura per altri 30-40 minuti circa.
In questo modo avete ottenuto 1 kg di pane sano e gustoso, in grado di mantenersi fresco per l’intera settimana.
